---
title: "Transcription of folio 32v"
date: June 2018
author: Jenna Schoen
---
- [X] Transcribed
- [ ] Double checked

To eesen hem and don hem aỻ honour  
That yet men weneþ þat no mannes wit  
Of non estat ne couþe amenden it  
The menstralcẏe þe ẜiuse atte feste  
The grete ȝiftes to þe meste and leste  
The riche arraẏ of Theseus Paleẏs  
Ne who sat ferst ne last vpon þe deẏs  
What ladies fairest ben or best daunsynge  
Or which of hem can best daunsen or synge  
Ne who most felynglik spekeþ of loue  
What haukes sitten on þe ꝑche aboue  
What houndes liggen on þe flor adoun   
Of aỻ þis make I now no mencion̄  
But alle þeffecte þat þinkeþ me þe beste  
Now comeþ þe poẏnt and herkneþ if ȝou lest  
¶ The sondaẏ night ardaẏ bigan to springe  
Whan Palamon þe larke herde synge  
Al þough it nere nought daẏ bẏ houres tuo  
Ȝet song þe larke and Palamon right þo  
Wiþ holẏ herte and with an heigh corage  
he ros to wenden on his pilgrimage  
vnto þe blissful Citharea benigne  
I mene Venus honorable and digne  
And in here houre he walkeþ forþ a paas  
vnto þe lystes þer hire temple was  
And doun he kneleþ and wiþ humble chere  
and herte sore he seyde as ȝe schal heere  
¶ ﬀairest of faire O ladẏ myn Venus  
Doughter to Ioue and spouse to Vulncanus  
Though glader of þe moūt of Citheron̄  
ﬀor þilke loue þou haddest to adon̄  
haue pite of mẏ bittre teeres smerte  
and tak myn humble preier at þin herte  
Allas I ne haue no langage to telle  
Theffectes ne þe torment of myn helle  
Mẏn herte maẏ mȳ harmes nought bewreẏe   
