---
title: "Transcription of folio 35v"
date: June 2018
author: Jenna Schoen
---
- [x] Transcribed
- [ ] Double checked

The grete eﬀect for which þat I bygan  
Gret was þe feste in Athenes þat daẏ  
And eek þat lustẏ sesoun of þat maẏ  
Made euerẏ knight to ben in such plesance  
That al þat mondaẏ ioustne þei and daunce  
And spend in heigh venus seruise  
But bẏ þe cause þat þai scholde rise  
Erlẏ for to seen þe grete fight  
vnto here reste wente þei at night  
And on the morwe whan þat daẏ gan springe  
Of hors and harneys noẏse and clateringe  
Ther was in hostelleries al aboute  
And to þe paleẏs rood þer manẏ a route  
Of lordes vpon steedes and palfreys  
Ther maẏstow seen diuisyng of harneẏs  
So vncouth and so riche and wrought so wel  
Of goldsmẏthrie of broudyng and of steel  
þe scheelde bright testeres and trappures  
Gold hewen helmes hauberkes cote armures  
lordes in paramentz on here courseres  
knightes of Retenu and eek squieres  
Naẏling þe speres and helmes boclyng  
Gydẏng of scheldes wiþ laẏners lasẏng  
There as neede is þei were noþing ẏdel   
The fomy steedes on þe goldene bridel  
Gnawen and faste þe armureres also  
Wiþ file and hamer priking to and fro  
ẏomen on foote and comunes manẏ oon  
Wiþ schorte staues þikke as þey maẏ gon  
Pẏpes trompes nakers Clarioūs  
That in þe bataille blowe bloodẏ sownes  
The paleẏs ful of poeples vp and doun  
here þre þere ten holdẏng here question̄  
Dẏuẏnyng of þise Thebane knightes tuo  
Som seide þus som seide it schal be so  
Som holden with him with þe blake berde   
